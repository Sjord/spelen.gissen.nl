Title: Balveroveren
Date: 2017-01-13 19:09:42.388695
Category: Balspelen
Tags: Balspelen, Kringspelen

Balveroveren of lummelen is een spel dat gespeeld wordt met 5 tot 15 spelers. Voor het spel heb je een bal van willekeurige grootte nodig.

De spelers vormen een flinke kring en één speler gaat midden in de kring staan.

De kringspelers bezitten de bal en gooien die naar elkaar toe. De middenspeler moet proberen de bal te bemachtigen. Zodra de middenspeler de bal bemachtigd heeft, verwisselt hij van plaats met de speler die de bal het laatst in zijn bezit had. De kringspelers moeten zo zuiver mogelijk gooien. Als de bal buiten de kring terecht komt moet hij opgehaald worden door de speler die hem niet heeft gevangen. De middenspeler mag in dat geval de kring verlaten om te proberen de bal te bemachtigen.

De speler die de bal in zijn bezit heeft, mag niet lopen met de bal, maar moet deze onmiddellijk overgooien.